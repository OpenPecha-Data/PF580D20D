|| daśabhūmīśvaro nāma mahāyānasūtram ||oṃ namaḥ sarvajñāya sarvabuddhabodhisattvebyaḥ ||

yasmin pāramitā daśottamaguṇās tais tair nayaiḥ sūcitāḥsarvajñena jagaddhitāya daśa ca prakhyāpitā
bhūmayaḥ |ucchedadhruvavarjitā ca vimalā proktā gatir madhyamātat sūtraṃ daśabhūmikaṃ
nigaditaṃ śrṇvantu bodhyarthinaḥ ||

(nidānaparivartaḥ)evaṃ mayā śrutam | ekasmin samaye bhagavān paranirmitavaśavartiṣu devabhuvaneṣu
viharati smaacirābhisaṃbuddho dvitīyasaptāhe vaśavartino devarājasya vimāne maṇiratnagarbhe
prabhāsvare prāsāde mahatā bodhisattvagaṇena sārdhaṃsarvair avaivartikair ekajātipratibaddhair
yaduta anuttarāyāṃ samyaksaṃbodhau || anyonyalokadhātusaṃnipatitaiḥ |sarvaiḥ
sarvabodhisattvajñānaviṣayagocarapratilabdhavihāribhiḥsarvatathāgatajñānaviṣayapraveśāvatārāpratiprasrabdhagocaraiḥsarvajagatparipācanavinayayathākālakṣaṇādhiṣṭhānasarvakriyāsaṃdarśanakuśalaiḥsarvabodhisattvapraṇidhānābhinirhārāpratiprasrabdhakalpādhvakṣetracaryāsaṃvāsibhiḥsarvabodhisattvapuṇyajñānarddhisaṃbhārasuparipūrṇākṣayasarvajagadupajīvyatāpratipannaiḥsarvabodhisattvaprajñopāyaparamapāramitāprāptasaṃsāranirvāṇamukhasaṃdarśanabodhisattvacaryopāyadānāvyavacchinnaiḥsarvabodhisattvadhyānavimokṣasamādhisamāpattyabhijñājñānavikrīḍitābhijñāsarvakriyāsaṃdarśanakuśalaiḥsarvabodhisattvarddhibalavaśitāprāptānabhisaṃskāracittakṣaṇasarvatathāgataparṣanmaṇḍalopasaṃkramaṇapūrvaṃgamakathāpuruṣaiḥsarvatathāgatadharmacakrasaṃdhāraṇavipulabuddhapūjopasthānābhyutthitaiḥsarvabodhisattvakarmasamādānasamatāprayogasarvalokadhātukāyapratibhāsaprāptaiḥsarvadharmadhātvasaṅgasvararutaghoṣānuravitasarvatryadhvāsaṅgacittajñānaviṣayaspharaṇaiḥsarvabodhisattvaguṇapratipattisuparipūrṇānabhilāpyakalpādhiṣṭhānasaṃprakāśanāparikṣīṇaguṇavarṇanirdeśakaiḥ
|

yad idam vajragarbheṇa ca bodhisattvena mahāsattvena | ratnagarbheṇa ca bodhisattvena mahāsattvena
| padmagarbheṇa ca bodhisattvena mahāsattvena | śrīgarbheṇa ca bodhisattvena mahāsattvena
| padmaśrīgarbheṇa ca bodhisattvena mahāsattvena | ādityagarbheṇa ca bodhisattvena
mahāsattvena | sūryagarbheṇa ca bodhisattvena mahāsattvena | kṣitigarbheṇa ca bodhisattvena
mahāsattvena | śaśivimalagarbheṇa ca bodhisattvena mahāsattvena | sarvavyūhālaṃkārapratibhāsasaṃdarśanagarbheṇa
ca bodhisattvena mahāsattvena | jñānavairocanagarbheṇa ca bodhisattvena
mahāsattvena | ruciraśrīgarbheṇa ca bodhisattvena mahāsattvena | candanaśrīgarbheṇa
ca bodhisattvena mahāsattvena | puṣpaśrīgarbheṇa ca bodhisattvena mahāsattvena | kusumaśrīgarbheṇa
ca bodhisattvena mahāsattvena | utpalaśrīgarbheṇa ca bodhisattvena mahāsattvena |
devaśrīgarbheṇa ca bodhisattvena mahāsattvena | puṇyaśrīgarbheṇa ca bodhisattvena mahāsattvena
| anāvaraṇajñānaviśuddhigarbheṇa ca bodhisattvena mahāsattvena | guṇaśrīgarbheṇa ca
bodhisattvena mahāsattvena | nārāyaṇaśrīgarbheṇa ca bodhisattvena mahāsattvena | amalagarbheṇa
ca bodhisattvena mahāsattvena | vimalagarbheṇa ca bodhisattvena mahāsattvena | vicitrapratibhānālaṃkāragarbheṇa
ca bodhisattvena mahāsattvena | mahāraśmijālāvabhāsagarbheṇa ca
bodhisattvena mahāsattvena | vimalaprabhāsaśrītejorājagarbheṇa ca bodhisattvena mahāsattvena
| sarvalakṣaṇapratimaṇḍitaviśuddhiśrīgarbheṇa ca bodhisattvena mahāsattvena | vajrārciḥśrīvatsālaṃkāragarbheṇa
ca bodhisattvena mahāsattvena | jyotirjvalanārciḥśrīgarbheṇa ca bodhisattvena
mahāsattvena | nakṣatrarājaprabhāvabhāsagarbheṇa ca bodhisattvena mahāsattvena
| gaganakośānāvaraṇajñānagarbheṇa ca bodhisattvena mahāsattvena | anāvaraṇasvaramaṇḍalamadhuranirghoṣagarbheṇa
ca bodhisattvena mahāsattvena | dhāraṇīmukhasarvajagatpraṇidhisaṃdhāraṇagarbheṇa
ca bodhisattvena mahāsattvena | sāgaravyūhagarbheṇa ca bodhisattvena mahāsattvena
| (Dbh 2) meruśrīgarbheṇa ca bodhisattvena mahāsattvena | sarvaguṇaviśuddhigarbheṇa
ca bodhisattvena mahāsattvena | tathāgataśrīgarbheṇa ca bodhisattvena mahāsattvena | buddhaśrīgarbheṇa
ca bodhisattvena mahāsattvena | vimukticandreṇa ca bodhisattvena mahāsattvena
|evaṃpramukhair aparimāṇāprameyāsaṃkhyeyācintyātulyāmāpyānantāparyantāsīmāprāptānabhilāpyānabhilāpyair
bodhisattvair mahāsattvaiḥ sārdhaṃ nānābuddhakṣetrasannipatitair vajragarbhabodhisattvapūrvaṃgamaiḥ
||

(samāpattiḥ)atha khalu vajragarbho bodhisattvas tasyāṃ velāyāṃ buddhānubhāvena mahāyānaprabhāsaṃ
nāma bodhisattvasamādhiṃ samāpadyate sma |(adhiṣṭhānam)samanantaraṃ samāpannaś ca vajragarbho
bodhisattva imaṃ mahāyānaprabhāsaṃ nāma bodhisattvasamādhim | atha tāvad eva daśasu
dikṣu daśabuddhakṣetrakoṭiparamāṇurajaḥsamānāṃ lokadhātūnām apareṇa daśabuddhakṣetrakoṭiparamāṇurajaḥsamās
tathāgatā mukhāny upadarśayām āsuḥ | yadidaṃ vajragarbhasamanāmakā eva
| te cainaṃ buddhā bhagavanta evam ūcuḥ |

- sādhu sādhu bho jinaputra, yas tvam imaṃ mahāyānaprabhāsaṃ bodhisattvasamādhiṃ samāpadyase
|api tu khalu punas tvāṃ kulaputra, amī daśasu dikṣu daśabuddhakṣetrakoṭiparamāṇurajaḥsamānāṃ
lokadhātūnām apareṇa daśabuddhakṣetrakoṭiparamāṇurajaḥsamās tathāgatā adhitiṣṭhanti |
sarve vajragarbhasamanāmāno 'syaiva bhagavato vairocanasya pūrvapraṇidhānādhiṣṭhānena | tava
ca puṇyajñānaviśeṣeṇa | sa sarvabodhisattvānāṃ ca acintyabuddhadharmālokaprabhāvanājñānabhūmyavatāraṇāya
|sarvakuśalamūlasaṃgrahaṇāya |sarvabuddhadharmapravicayakauśalāya |dharmajñānavaipulyāyasuvyavasthitadharmanirdeśāyaasaṃbhinnajñānavyavadānāya
|sarvalokadharmānupalepāya
|lokottarakuśalamūlapariśodhanāya |acintyajñānaviṣayaviśeṣādhigamāya |yāvat sarvajñajñānaviṣayādhigamāya
ca | yadidaṃ daśānāṃ bodhisattvabhūmīnām ārambhapratilambhāya |yathāvadbodhisattvabhūmivyavasthānakauśalanirdeśāya
|sarvabuddhadharmābhyālaṃbhanāya |anāsravadharmaprativibhāgavibhāvanāya
|suvicittavicayamahāprajñālokakauśalāya |sunistīritakauśalyajñānamukhāvatārāya
| 1yathārhasthānāntaraprabhāvanāmundupratibhānālokāya |mahāpratisaṃvidbhūministīraṇāya
|bodhicittasmṛtyasaṃpramoṣāya |sarvasattvadhātuparipācanāya |sarvatrānugataviniścayakauśalyapratilambhāya
ca |

api tu khalu punaḥ kulaputra pratibhātu te ’yaṃ dharmālokamukhaprabhedakauśalo dharmaparyāyo
buddhānubhāvena | tathāgatajñānālokādhiṣṭhānataḥ |svakuśalamūlapariśodhanāya |dharmadhātusuparyavadāpanāya
|sattvadhātuanugrahāya |dharmakāyajñānaśarīrāya |sarvabuddhābhiṣekasaṃpratīcchanāya
|sarvalokābhyudgatātmabhāvasaṃdarśanāya |sarvalokagatisamatikramāya |lokottaradharmagatipariśodhanāya
|sarvajñajñānaparipūraṇāya ||

atha khalu te buddhā bhagavanto vajragarbhasya bodhisattvasya anabhibhūtātmabhāvatāṃ copasaṃharanti
sma |asaṅgapratibhānanirdeśatāṃ ca |suviśodhitajñānavibhaktipraveśatāṃ ca |smṛtyasaṃpramoṣādhiṣṭhānatāṃ
ca |suviniścitamatikauśalyatāṃ ca |sarvatrānugatabuddhyanutsargatāṃ
ca |samyaksaṃbuddhabalānavamṛdyatāṃ ca |tathāgatabalavaiśāradyānavalīnatāṃ ca |sarvajñajñānapratisaṃvidvibhāgadharmanayanistīraṇatāṃ
ca |sarvatathāgatasuvibhaktakāyavākcittālaṃkārābhinirhāratāṃ
copasaṃharanti sma |

tat kasmād dhetoḥ? yathāpi nāma asyaiva samādher dharmatāpratilambhena | pūrvapraṇidhānābhinirhāreṇa
ca |supariśodhitādhyāśayatayā ca |svavadātajñānamaṇḍalatayā ca |susaṃbhṛtasaṃbhāratayā
ca |sukṛtaparikarmatayā ca |apramāṇasmṛtibhājanatayā ca |prabhāsvarādhimuktiviśodhanatayā
ca |supratividdhadhāraṇīmukhāsaṃbhedanatayā ca |dharmadhātujñānamudrāsumudritatayā ca
||

atha khalu te buddhā bhagavantas tatrasthā eva ṛddhyanubhāvena dakṣiṇān pāṇīn prasārya vajragarbhasya
bodhisattvasya śīrṣaṃ saṃpramārjanti sma |samanantaraṃ mṛṣṭaś ca vajragarbho bodhisattvas
tair buddhair bhagavadbhiḥ | atha tāvad eva tasmāt samādher vyutthāya tān bodhisattvān
āmantrayate sma ||

- suviniścitam idaṃ bhavanto jinaputrā bodhisattvapraṇidhānam asaṃbhinnam anavalokyaṃ dharmadhātuvipulaṃ
ākāśadhātuparyavasānam aparāntakoṭiniṣṭhaṃ sarvasattvadhātuparitrāṇam |yatra
hi nāma bhavanto jinaputrā bodhisattvā atītānām api buddhānāṃ bhagavatāṃ jñānabhūmim avataranti,
anāgatānām api buddhānāṃ bhagavatāṃ jñānabhūmim avatarantipratyutpannānām api buddhānāṃ
bhagavatāṃ jñānabhūmim avataranti, tatra bhavanto jinaputrā daśa bodhisattvabhūmayo buddhānāṃ
bhagavatāṃ jñānabhūmim avataranti,tatra bhavanto jinaputrāś ca daśa bodhisattvabhūmayo
’tītānāgatapratyutpannair buddhair bhagadbhir bhāṣitāś ca bhāṣiṣyante ca bhāṣyante ca,
yāḥ saṃdhāya ahaṃ evaṃ vadāmi |

katamā daśa? yaduta pramuditā ca nāma bodhisattvabhūmiḥ | vimalā ca nāma | prabhākarī ca nāma
| arciṣmatī ca nāma | sudurjayā ca nāma | abhimukhī ca nāma | dūraṃgamā ca nāma | acalā
ca nāma | sādhumatī ca nāma | dharmameghā ca nāma bodhisattvabhūmiḥ |imā bhavanto jinaputrā
daśa bodhisattvānāṃ bodhisattvabhūmayaḥ, yā atītānāgatapratyutpannair buddhair bhagavadbhir
bhāṣitāś ca bhāṣiṣyante ca bhāṣyante ca |nāhaṃ bhavanto jinaputrās taṃ buddhakṣetraprasaraṃ
samanupaśyāmi, yatra tathāgatā imā daśa bodhisattvabhūmīr na prakāśayanti |tatkasya
hetoḥ? sāmutkarṣiko ’yaṃ bhavanto jinaputrā bodhisattvānāṃ mahāsattvānāṃ bodhisattvamārgapariśodhanadharmamukhāloko
yadidaṃ daśabhūmiprabhedavyavasthānam |acintyam idaṃ bhavanto jinaputrāḥ
sthānaṃ yad idaṃ bhūmijñānam iti ||

atha khalu vajragarbho bodhisattva āsāṃ daśānāṃ bodhisattvabhūmīnāṃ nāmadheyamātraṃ parikīrtya
tūṣṇīṃ babhūva, na bhūyaḥ prabhedaśo nirdiśati sma |

atha khalu sā sarvāvatī bodhisattvaparṣat paritṛṣitā babhūva āsāṃ daśānāṃ bodhisattvabhūmīnāṃ
nāmadheyamātraśravaṇena bhūmivibhāgānudīraṇena ca |

tasyā etad abhavat - ko nu khalv atra hetuḥ kaś ca pratyayaḥ, yad vajragarbho bodhisattva āsāṃ
bodhisattvabhūmīnāṃ nāmadheyamātraṃ parikīrtya tūṣṇīṃbhāvena atināmayati, na bhūyaḥ prabhedaśo
nirdiśatīti?

tena khalu punaḥ samayena tasminn eva bodhisattvaparṣatsaṃnipāte vimukticandro nāma bodhisattvas
tasyā bodhisattvaparṣadaś cittāśayavicāramājñāya vajragarbhaṃ bodhisattvaṃ gāthābhigītena
paripṛcchati sma-

kim arthaṃ śuddhasaṃkalpasmṛtijñānaguṇānvita |samudīryottamā bhūmīr na prakāśayase vibho ||
1 || (Dbh 4)

viniścitā ime sarve bodhisattvā mahāyaśaḥ |kasmād udīrya bhūmīś ca tvaṃ pravibhāgaṃ na bhāṣase
|| 2 ||

śrotukāmā ime sarve jinaputrā viśāradāḥ |vibhajyārthagatiṃ samyaragbhūmīnāṃ samudāhara || 3
||

parṣadi viprasanneyaṃ kausīdyāpagatā śubhā |śuddhā pratiṣṭhitā sāre guṇajñānasamanvitā || 4
||

nirīkṣamāṇā anyonyaṃ sthitāḥ sarve sagauravāḥ |kṣaudraṃ hy aneḍakaṃ yadvat kāṅkṣanti tv amṛtopamam
|| 5 ||

tasya śrutvā mahāprajño vajragarbho viśāradaḥ |parṣatsaṃtoṣaṇārthaṃ hi bhāṣate sma jinātmajaḥ
|| 6 ||

duṣkaraṃ paramam etad adbhutaṃ bodhisattvacaritapradarśanam |bhūmikāraṇavibhāga uttamo buddhabhāvasamudāgamo
yataḥ || 7 ||

sūkṣma durdṛśa vikalpavarjitaś cittabhūmivigato durāsadaḥ |gocaro hi viduṣām anāsravo yatra
muhyati jagacchave sati || 8 ||

vajropamaṃ hṛdayaṃ sthāpayitvā buddhajñānaṃ paramaṃ cādhimucya |anātmānaṃ cittabhūmiṃ viditvā
śakyaṃ śrotuṃ jñānam etat susūkṣmam || 9 ||

antarīkṣa iva raṅgacitraṇā mārutaḥ khagapathāśrito yathā |jñānam evam iha bhāgaśaḥ kṛtaṃ durdṛśaṃ
bhagavatām anāsravam || 10 ||

tasya me bhavati buddhir īdṛśī durlabho jagati yo ’sya vedakaḥ |śraddhadhīta ca ya etad uttamaṃ
na prakāśayitum utsahe yataḥ || 11 ||

(Dbh 5) evam ukte vimukticandro bodhisattvo vajragarbhaṃ bodhisattvam etad avocat

- supariśuddho batāyaṃ bho jinaputra parṣatsaṃnipātaḥ supariśodhitādhyāśayānāṃ bodhisattvānāṃ
supariśodhitasaṃkalpānāṃ sucaritacaraṇānāṃ suparyupāsitabahubuddhakoṭiśatasahasrāṇāṃ susaṃbhṛtasaṃbhārāṇām
aparimitaguṇajñānasamanvāgatānām apagatavimatisaṃdehānām anaṅgaṇānāṃ supratiṣṭhitādhyāśayādhimuktīnām
aparapratyayānām eṣu buddhadharmeṣu | tat sādhu bho jinaputra,
prabhāṣasva | pratyakṣavihāriṇo hy ete bodhisattvā atra sthāne ||

vajragarbha āha - kiṃ cāpi bho jinaputra ayaṃ bodhisattvaparṣatsaṃnipātaḥ supariśuddhaḥ

| peyālaṃ |

atha ca punar ye ’nye imāny evaṃrūpāṇy acintyāni sthānāni śṛṇuyuḥ, śrutvā ca vimatisaṃdeham
utpādayeyuḥ, teṣāṃ tat syād dīrgharātram anarthāya ahitāya duḥkhāya | iyaṃ me kāruṇyacittatā,
yena tūṣṇīṃbhāvam evābhirocayāmi ||

atha khalu vimukticandro bodhisattvaḥ punar eva vajragarbhaṃ bodhisattvam etam evārtham adhyeṣate
sma- tatsādhu bho jinaputra, prabhāṣasva | tathāgatasyaivānubhāvena imāny evaṃrūpāṇy
acintyāni sthānāni svārakṣitāni śraddheyāni bhaviṣyanti |tatkasya hetoḥ? tathā hi bho jinaputra
asmin bhūminirdeśe bhāṣyamāṇe dharmatāpratilambha eṣa yatsarvabuddhasamanvāhāro bhavati
|sarve bodhisattvāś ca asyā eva jñānabhūmer ārakṣārtham autsukyam āpadyante |tatkasya
hetoḥ? eṣā hy ādicaryā | eṣa samudāgamo buddhadharmāṇām |tadyathāpi nāma bho jinaputra sarvalipyakṣarasaṃkhyānirdeśo
mātṛkāpūrvaṃgamo mātṛkāparyavasānaḥ nāsti sa lipyakṣarasaṃkhyānirdeśo
yo vinā mātṛkānirdeśam,evam eva bho jinaputra sarve buddhadharmā bhūmipūrvaṃgamāś
ca caryāpariniṣpattito bhūmiparyavasānāḥ svayaṃbhūjñānādhigamatayā |

tasmāt tarhi bho jinaputra, prabhāṣasva | tathāgatā eva arhantaḥ samyaksaṃbuddhā ārakṣām adhiṣṭhāsyanti
||

atha khalu te sarve bodhisattvā ekasvarasaṃgītena tasyāṃ velāyāṃ vajragarbhaṃ bodhisattvaṃ gāthābhigītenaiva
tam artham adhyeṣante sma -

pravaravaravimalabuddhe svabhidhānān antaghaṭitapratibha |pravyāhara madhuravarāṃ vācaṃ paramārthasaṃyuktām
|| 12 ||

smṛtidhṛtiviśuddhabuddhe daśabalabalalābham āśayaviśuddhim |pratisaṃvid daśavicayaṃ bhāṣasva
daśottamā bhūmīḥ || 13 ||

śamaniyamanibhṛtasumanāḥ prahīṇamadamānadṛṣṭisaṃkleśā |niṣkāṅkṣā parṣadiyaṃ prārthayate bhāṣitāni
tava || 14 || (Dbh 6)

tṛṣita iva śītam udakaṃ bubhukṣito ’nnaṃ subheṣajam ivārtaḥ |kṣaudram iva sa madhukaragaṇas
tava vācam udīkṣate parṣat || 15 ||

tatsādhu vimalabuddhe bhūmiviśeṣān vadasva virajaskān |daśabalayuktāsaṅgāṃ sugatagatim udīrayan
nikhilām || 16 ||

atha khalu tasyāṃ velāyāṃ bhagavataḥ śākyamuner ūrṇākośād bodhisattvabalāloko nāma raśmir niścacāra
asaṃkhyeyāsaṃkhyeyaraśmiparivārā |sā sarvāsu daśasu dikṣu sarvalokadhātuprasarānavabhāsya
sarvāpāyaduḥkhāni pratiprasrabhya sarvamārabhavanāni dhyāmīkṛtya aparimitāni buddhaparṣanmaṇḍalāny
avabhāsya acintyaṃ buddhaviṣayākāraprabhāvaṃ nidarśya sarvāsu daśasu dikṣu
sarvalokadhātuprasareṣu sarvatathāgataparṣanmaṇḍaleṣu dharmadeśanādhiṣṭhānādhiṣṭhitān bodhisattvān
avabhāsya acintyaṃ buddhavikurvaṇaṃ saṃdarśya uparyantarīkṣe mahāraśmighanābhrajālakūṭāgāraṃ
kṛtvā tasthau |teṣām api buddhānāṃ bhagavatām ūrṇākośebhya evam eva bodhisattvabalālokā
nāma raśmayo niśceruḥ |niścarya asaṃkhyeyāsaṃkhyeyaraśmiparivārās tāḥ sarvāsu....pe...buddhavikurvaṇam
ādarśya idaṃ bhagavataḥ śākyamuneḥ parṣanmaṇḍalaṃ vajragarbhasya
bodhisattvasyātmabhāvam avabhāsya uparyantarīkṣe evam eva mahāraśmighanābhrajālakūṭāgāraṃ
kṛtvā tasthuḥ |iti hi ābhiś ca bhagavataḥ śākyamuner ūrṇākośaprasṛtābhī raśmibhis te lokadhātavas
tāni ca buddhaparṣanmaṇḍalāni teṣāṃ ca bodhisattvānāṃ kāyā āsanāni ca sphuṭāny avabhāsitāni
saṃdṛśyante sma | teṣāṃ ca aparimāṇeṣu lokadhātuṣu buddhānāṃ bhagavatām ūrṇākośaprasṛtābhī
raśmibhir ayaṃ trisāhasramahāsāhasralokadhātur idaṃ ca bhagavataḥ śākyamuneḥ parṣanmaṇḍalaṃ
vajragarbhasya ca bodhisattvasya kāya āsanaṃ sphuṭam avabhāsitaṃ saṃdṛśyante
sma |

atha khalu tato mahāraśmighanābhrajālakūṭāgārād buddhānubhāvena ayam evaṃrūpaḥ śabdo niścarati
sma-

asamasamākāśamair daśabalavṛṣabhair anantamukhyaguṇaiḥ |śākyakulajasya dharmair devamanuṣyottamaiḥ
kṛtam adhiṣṭhānam || 17 ||

anubhāvāt sugatānāṃ kośaṃ vivṛṇuṣva dharmarājānām |caryāvarām udārāṃ prabhedaśo jñānabhūmiṃ
ca || 18 ||

adhiṣṭhitās te sugatair dhāritā bodhisattvaiś ca |yeṣāṃ śrotrapathāgataḥ śreṣṭho yo dharmaparyāyaḥ
|| 19 ||

daśa bhūmīr virajasaḥ pūrayitvānupūrveṇa |balāni daśa ca prāpya jinatām arpayiṣyanti || 20 ||

sāgarajale nimagnāḥ kalpoddāheṣu prakṣiptāḥ |bhavyās te dharmaparyāyam imaṃ śrotum asaṃdigdhāḥ
|| 21 ||

ye tu vimatisaktāḥ saṃśayaiś cābhyupetāḥ |sarvaśo na hi teṣāṃ prāpsyate śrotram etat || 22 ||
(Dbh 7)

bhūmijñānapathaṃ śreṣṭhaṃ praveśasthānasaṃkramam |anupūrveṇa bhāṣasva caryāviṣayam eva ca ||
23 ||

atha khalu vajragarbho bodhisattvo daśa diśo vyavalokya bhūyasyā mātrayā tasyāḥ parṣadaḥ saṃprasādanārthaṃ
tasyāṃ velāyām imā gāthā abhāṣata-

sūkṣmaṃ durājñeyapadaṃ maharṣiṇām akalpakalpāpagataṃ suduḥspṛśam |anāvilaṃ paṇḍitavijñaveditaṃ
svabhāvaśāntaṃ hy anirodhasaṃbhavam || 24 ||

svabhāvaśūnyaṃ praśamādvayākṣayaṃ gatyā vimuktaṃ samatāptinirvṛtam |anantamadhyaṃ vacasānudīritaṃ
triyadhvavimuktaṃ nabhasā samānakam || 25 ||

śāntaṃ praśāntaṃ sugatapraveditaṃ sarvair udāhārapadaiḥ sudurvacam |bhūmiś ca caryāpi ca tasya
tādṛśī vaktuṃ suduḥkhaḥ kuta eva śrotum || 26 ||

tac cintayā cittapathaiś ca varjitaṃ jñānābhinirhāramunīndraveditam |na skandhadhātvāyatanaprabhāvitaṃ
na cittagamyaṃ na manovicintitam || 27 |

yathāntarīkṣe śakuneḥ padaṃ budhair vaktuṃ na śakyaṃ na ca darśanopagam |tathaiva sarvā jinaputra
bhūmayo vaktuṃ na śakyāḥ kuta eva śrotum || 28 ||

pradeśamātraṃ tu tato ’bhidhāsye maitrīkṛpābhyāṃ praṇidhānataś ca |yathānupūrvaṃ na ca cittagocaraṃ
jñānena tāḥ pūrayatāṃ yathāśayam || 29 ||

etādṛśo gocara durdṛśo ’sya vaktuṃ na śakyaḥ sa hi svāśayasthaḥ |kiṃ tu pravakṣyāmi jinānubhāvataḥ
śṛṇvantu sarve sahitāḥ sagauravāḥ || 30 || (Dbh 8)

jñānapraveśaḥ sa hi tādṛśo ’sya vaktuṃ na kalpair api śakyate yat |samāsatas tac chṛṇuta bravīmy
ahaṃ dharmārthatattvaṃ nikhilaṃ yathāsthitam || 31 ||

sagauravāḥ santaḥ sajjā bhavanto vakṣyāmy ahaṃ sādhu jinānubhāvataḥ |udīrayiṣye varadharmaghoṣaṃ
dṛṣṭāntayuktaṃ sahitaṃ samākṣaram || 32 ||

suduṣkaraṃ tad vacasāpi vaktuṃ yaś cāprameyaḥ sugatānubhāvaḥ |mayi praviṣṭaḥ sa ca raśmimūrtir
yasyānubhāvena mamāsti śaktiḥ || 33 ||

